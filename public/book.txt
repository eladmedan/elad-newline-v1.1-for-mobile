פרק 1 | קריאת כיוון

׳שורה חדשה׳ היא הזמנה לחשוב מחדש על קריאה, טקסט וטיפוגרפיה בעידן הדיגיטלי. כאן העיניים שלך מובילות את המילים אליך - מבט להמשך השורה מושך את הטקסט אל העיניים שלך. במקום עמודים הטקסט כולו מסודר בשורה אחת שנגללת לפניך תוך כדי הקריאה.

ניתן גם לדפדף, או, יותר נכון, לנווט בטקסט באמצעות המבט. אז לפני שנמשיך בקריאה הנה כמה דרכים להתמצא:

1. מבט להמשך השורה יאיץ את קצב הקריאה: ככל שמביטים שמאלה כך הטקסט מתקדם מהר יותר
2. מבט לתחילת השורה מחזיר את המילים אחורה: נסו לקרוא את זה שוב. מבט לתחילת השורה חוזר למה שפספסנו.
3. אפשר לדלג לפרק הבא אם מביטים במשך כמה שניות בקצה השמאלי של המסך - ניפגש בפרק הבא אחרי שתנסו.
4. מבט לתחתית המסך יציג לפניכם את בר הניווט של הטקסט כולו. מבט ממושך לפרקים הבאים ייקח אתכם ישירות אליהם.

בפרויקט הזה נחקרה אפשרות חדשה לפורמט טקסטואלי מתוך למידה ועיון בתולדות הדפוס, מנגנון הקריאה בפן הנוירולוגי ובעוד הקשרים חברתיים וטכנולוגיים. הוא עבודה מתמשכת, אפשרות שטרם הבשילה לחלוטין ופתח לשאלות רבות בשדה התקשורת החזותית. יותר מהכל, הוא הזמנה לחקר ולשיח.

בפרקים הבאים ניתן לטעום מהמחקר, מהפרטים ומהשאלות שהוא מעלה. בקרוב שורה זו תיעצר ובהמשך שלה יופיע סימן שמצביע לכיוון הקריאה - תביטו בו למשך כמה שניות כדי ׳לדפדף׳ אל פרק הבא.

---

פרק 2 | מהפכת הדפוס הבאה

אם טרם קראתם את השורה הזו - נסו לחזור לפרק הקודם ע״י מבט בקצה הימני של המסך. 

אם כבר ניסיתם ואתם קוראים מיומנים - מוזמנים להמשיך בקריאה:

מה אם הדפוס היה מומצא מחדש עכשיו? שורות, פסקאות, עמודים וספרים מלווים את האנושות מהמצאת מכבש הדפוס ועד מהפכת המחשוב, ללא שינויים מהותיים באופן סידור וקריאת הטקסט.

איך תיראה ׳מהפכת דפוס׳ המבוססת על הטכנולוגיה הדיגיטלית הקיימת והעתידה לבוא? כיצד יתנהגו תווים ואותיות שעשויים מאור המסך ואותות חשמליים? באילו עוד דרכים אפשר לסדר אותם במרחב האינסופי של המסך? 

חישבו למשל על האינטרנט. עמודי האינטרנט מתנהגים בהגיון דומה לזה של הדפוס למרות שהם אינם למעשה ׳עמודים׳. במובן מסוים, הם מחקים את התכונות של דף הנייר ואת אילוצי ההדפסה המכאנית כדי לייצר פורמט שאנו רגילים לקרוא - שורות, פסקאות ועמודים.

אבל מדוע בעצם לשנות קונספט כל-כך בסיסי כמו את הדרך בה אנו קוראים? הקריאה היא אמנם מיומנות נרכשת, אך היא נעשית כמעט אינסטינקטיבית. ציות לסדריה הוא כמעט תנאי להשתתפות בחברה, וקיומה הוא בסיס להתפתחות התרבות האנושית.

אולי בשל כל אלה, ההזדמנויות שנוצרות עקב התערערות הגבולות המוכרים של הדפוס המכאני והמעבר של הקריאה אל המרחב הדיגיטלי, לא בהכרח מפתות אותנו לחרוג מ׳גבולות העמוד׳?

בשם אילו סיבות יהיה כדאי לצאת מגבולות העמוד ולחפש אחר דרכים חדשות לסדר טקסט ולקרוא? מה עשויים להיות הגורמים האפשריים למהפכת הדפוס הבאה?

---

פרק 3 | מה קורה בקריאה?

האם חשבתם פעם מהי בעצם קריאה? כיצד העין סורקת דף נייר, מסך או שלט, קולטת את כל הסימנים ומפענחת אותם? זה פשוט קורה, אבל כשמתעמקים בזה זה תהליך מורכב מאוד.

העין האנושית בנויה כך שרק במרכזו הצר של שדה הראיה ניתן לזהות במדויק אובייקטים קטנים ומורכבים כמו אותיות. משני צידי הגיזרה הצרה הזו במרחב הראיה רמת הדיוק של העין יורדת משמעותית.

אך האם זה אומר שיש לסרוק כל אות ואות על-מנת לפענח טקסט? כשעוקבים אחרי תנועת העין בקריאה ניתן לראות כי העין מרצדת בין נקודות במרחקים משתנים לאורך הטקסט, ׳דוגמת׳ אותם ומרכיבה מהם את המשמעות של הכתוב.

אבל אם העין למעשה לא רואה בבירור חלקים נרחבים מהטקסט - איך היא מפענחת אותו? התיאוריה המקובלת מציעה בגדול שתי תשובות מרכזיות:

הראשונה היא שהעין לא לבד ושהמוח שלנו מזהה מהר מילים מתוך הקשר ויודע להשלים אותן. אם המילה צפויה, כמו מילת יחס או המשך לביטוי מוכר, המוח ידע להניח מהי אותה מילה בלי שהעין סרקה כל אות ואות בה. 

התשובה השניה היא שמילים הן גם צורות - מילים קצרות נוטות להיקלט מהר כי הן צורות פשוטות יותר מהמילים הארוכות. ובנוסף - הן ניתנות לזיהוי גם כשהן חורגות מעבר למרכז שדה הראיה. 

לעיתים בעת הקריאה, העין תחזור אחורנית בטקסט ותתמקד בנקודה באיזור שכביכול כבר נקרא. הפעולה הזאת היא לרוב לא מודעת. אם המוח שלנו התקשה בהבנת הנקרא בנקודה מסוימת, הוא עשוי להחזיר את המבט שלנו אחורה באופן אינסטינקטיבי כדי להשלים מידע.

התנהגויות אלה ועוד, אולי מסבירות את העקרונות שעומדים מאחורי שיטות סידור הטקסט המקובלות. העמוד עמוס המילים מספק את מרחב התמרון שהעין צריכה בעת הקריאה, אבל האם הוא עושה זאת יתר על המידה?

האם בכך שאנו חשופים לכל המילים שכבר קראנו ולכל המילים שנקרא בהמשך, ניתנת לנו תחושת התמצאות או עומס כבד?

קיטוע המשפטים לשורות, שנכנסות במגבלות הטור, מאפשר לדחוס מידע רב לתוך שטח מצומצם. אבל האם החזרה המכנית התכופה של העין, מסוף השורה שנקראה אל תחילת השורה החדשה, מאפשרת את רצף הקריאה או קוטעת אותו?

האם צורת הקריאה הזאת מטיבה יותר עם התנהגותה של העין או מאתגרת את הרגלי הקריאה שלנו?

---

פרק 4 | מות הקורא, הולדת המשתמש

מתוקף היותם סטטיים ומקובעים בחומרים קשיחים כמו נייר, דיו ועופרת, הדפוס והכתב התפתחו כמדיומים לינאריים המוגדרים על-ידי התחלה, אמצע וסוף. לכן המרחב שהם יוצרים הוא במהותו ׳מרחב נרטיבי׳.

כמחאה על קשיחותו של המרחב הנרטיבי, המבקר רולאן בארת׳ בישר על ׳מות המחבר׳. כלומר, ירידת עליונותו של היוצר, בעל הסמכות על היצירה, לטובת ׳הולדת הקורא׳ - עליית מעמדו של הסובייקט שמפרש אותה מנקודת מבטו.

בניגוד לנייר ולדיו, המדיום הדיגיטלי הוא משתנה, היפר-טקסטואלי וקישורי. כל נקודה בו יכולה להתחבר לאין-ספור נקודות שונות ולהיות מיוצגת בפורמטים מגוונים בהתאם לשימוש. הוא עשוי ממידע טהור, לכן ניתן לתארו כ׳מסד נתונים׳.

ממסד נתונים אחד נוכל לייצר דף אינטרנט, משחק או מגזין שיתעדכנו בהתאם למדיום הצפיה, העדפות הצופה ושלל פקודות ותנאים משתנים.

לכן, הדמות בה המרחב הדיגיטלי עוסק אינה הקורא או המחבר אלא המשתמש. מסדי הנתונים מתאימים את עצמם לצרכיו ולשימושיו השונים בתוכן. המשתמש אינו רק המפרש, אלא השחקן הראשי. 

אולי זאת הסיבה שהמשתמש הרבה פחות סבלני מהקורא. הוא מורגל למיידיות התגובה לפעולותיו ואינו מסוגל לסבול סטטיות, השהייה או חוסר גמישות.

מה קורה כשהמשתמש קורא? כיצד אנו כמשתמשים חווים את המרחב הנרטיבי החד-מימדי, את הטקסט הסטטי, כאשר הוא מוצג במרחב הדיגיטלי?

האם מסד הנתונים האינטראקטיבי ינצח את המרחב הנרטיבי הסטטי ויהפוך לדרך המרכזית בה אנו מעבירים ידע אנושי? האם בשל יכולותיו הוא יהיה מרחב להעמקה ולרב-תחומיות, או שאולי המיידיות הממכרת שלו תהפוך אותו לממלכה שטוחה של תוכן ורעיונות המתאימים לצריכה מהירה?

בעידן של משתמשים - מה יקרה לקורא? האם המרחב הנרטיבי של הקריאה יינטש ויהפוך לפעילות פנאי של אליטות? אופנה של פעם? 

כיצד יכולה להשתנות חוויית הקריאה בהוספת מימד חדש של אינטראקציה בין הקורא למחשב כך שתוכל לתת ערך ייחודי לקריאה במרחב הדיגיטלי? כיצד תשפיע תגובה מיידית בין המשתמש והטקסט על תשומת ליבו ועל נוכחותו בתוך הכתוב?

אילו אמצעים טכנולוגיים חדשים ניתן לעצב על-מנת לסייע ליותר משתמשים להעמיק, לשהות ולקרוא בטקסט מההתחלה, דרך האמצע ועד לסוף? איך מהלך כזה יכול להשפיע על התרבות ועל חיינו כמשתמשים?

---

פרק 5 | קריאה לפעולה

מהן הסיבות עבורן כדאי לצאת מגבולות העמוד ולחפש אחר דרכים חדשות לסדר טקסט ולקרוא? פרויקט ׳שורה חדשה׳ הוא הצעה למוטיבציות, אפשרויות ופרקטיקות לחקור ולהתנסות בהן. אלו הן כמה מההחלטות והזירות עליהן הושם דגש בתהליך:

א. בשורה חדשה׳ הטקסט עליו ממוקד המבט עושה תנועה קלה אל עבר המשתמש. היא מדגימה כך את מגוון האפשרויות של שימוש בגופנים פרמטריים, שיש להם אינספור מחוות גוף, בסביבת המסך.

הפונט הרספונסיבי יכול להגיב להתנהגות הקורא, להתאים את צורתו אל צרכי המשתמש ולהדגיש את התוכן הטקסטואלי. הוא יכול להיות טקסט חי בעל דפוסי התנהגות שונים.

אמנם עדיין אין בנמצא מספיק גופנים שבנויים לתנועה ול׳התנהגות׳, אבל הטכנולוגיה קיימת ומחפשת שימושים. אילו עוד התנהגויות ומחוות גופנים ניתן ליצור בעזרתה? על אילו צרכים של הקורא הם יכולים לענות? אילו צורות חדשות של אותיות יכולות להיוולד מתוכה?

ב. האינסופיות והדינמיות של המסך יוצקת את התכנים שאנו מציגים בתוך העמוד (page) שהוא גם מגילה (scroll), אותה ניתן לגלול עד אינסוף. פרדיגמות מעידן הכתב והדפוס שממשיכות אל העידן הדיגיטלי.

ב׳שורה חדשה׳ מוצעת מגילה אופקית שמנצלת באופן כמעט ׳בזבזני׳ את השטח חסר הגבולות של המסך, מקמצת בכמות הטקסט הגלוי על-מנת להימנע מעומס ומותירה מרחב תמרון לעיניים.

כיצד פורמט זה יכול להתפתח על-מנת להעניק לקורא את היכולת לקרוא בהנאה, בקלות ובנוכחות מלאה יותר?

ג. הממשק בין אדם למכונה התפתח באופן מואץ בעשורים האחרונים. המעבר משליטה מבוססת מקשים, למגע וכעת גם למבט, מהדקת את החיבור ביננו לבין מכשירים בהם אנחנו משתמשים.

מהו פוטנציאל שטמון בכך שהמחשב יודע לאן אנו מביטים במסך, מה אנו קוראים ואיך אנו עושים זאת? מה יכול לתת המידע הזה? 

מצד אחד זהו שער לפיתוח ושיפור יכולות הקריאה, להנגשה של תוכן במקרים שונים של מוגבלות ולאינטראקציות חדשות ויצירתיות בין משתמש לטקסט שטרם יכולנו לדמיין.

מצד שני - רישום המידע אודות עינינו ומעשיהן יכול להיות עוד צעד בסדרת הפרות הפרטיות של העידן הדיגיטלי. מידע שניתן לסחור בו על חשבוננו.

ב׳שורה חדשה׳ מוטמעת ההנחה שהדרך בה אנחנו קוראים משנה אותנו, את התרבות ואת החברה. כל שינוי טכנולוגי מביא איתו פוטנציאל לרווחה אנושית וגם אפשרות להרס. אילו טכנולוגיות בתחום הקריאה ניתן לפתח על-מנת לקרוא לשינוי שאנו רוצים לראות בעולם?

זהו סוף הטקסט, אבל אולי גם התחלה של משהו חדש. מזמין אותך להמשיך את המחשבות, להעלות שאלות ולכתוב את ההמשך של השורה החדשה הזאת יחד.

